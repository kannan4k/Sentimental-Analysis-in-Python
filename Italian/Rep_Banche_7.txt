 Stretta Bankitalia-Isvap-Consob contro i doppi incarichi in finanza; I manager Mediobanca verso l'uscita dal cda GeneraliANDREA GRECO   543 words21 April 2012La RepubblicaLAREPItalianGruppo Editoriale L´Espresso Spa   MILANO - A sei giorni dalla scadenza del termine ecco le direttive di Bankitalia, Consob, Isvap sull'art. 36. Ci hanno messo quasi due mesi ad accordarsi, tra loro, con l'Antitrust supervisore e il Tesoro ospite del tavolo. Poi hanno steso 12 pagine chiaree nette, senza lasciare spazio a dubbi su chi e come dovrà adeguarsi alla legge di dicembre (ma con 120 giorni di tempo). Sono coinvolte un migliaio di società tra banche, assicurazioni, finanziarie - salvo quelle con «rapporti di controllo» tra loro - e i loro consiglieri, sindaci e manager «di vertice». Chi rappresenta società con almeno 47 milioni di fatturato dovrà scegliersi una sola poltrona entro giovedì, pena decadenza da ogni incarico in 30 giorni. Sulle soglie si è dibattuto: chi le voleva più alte, che non ne voleva affatto. Alla fine passa un limite basso (47 milioni), ma che permette a qualche centinaio di piccole banche di restare esenti. La comunicazione sarà a cura degli interessati, l'osservanza della norma dei loro cda. In difetto, interverranno le vigilanze di settore: Via Nazionale per banche e Sgr, l'Isvap per le polizze, Consob per le Sim. La norma non si applica invece alla cariche nelle joint venture e nelle società estere.Da una passata indagine Antitrust erano 325 gli amministratori con incarichi multipli in imprese finanziarie rivali. Molti di loro, tra cui Giovanni Bazoli, Francesco Gaetano Caltagirone, Carlo Pesenti, hanno già ottemperato alle nuove richieste. Ma per una decina di poltrone doc, e che l'interpretazione della legge ritiene "incompatibili", tutto fa prevedere che nei prossimi giorni ci sarà movimento. Per esempio quelle di Luigi Maramotti (dovrebbe lasciare il cda Credem, di cui è primo azionista, per restare nel cda Unicredit), Fabrizio Palenzona (vicepresidente Unicredit che uscirà dal cda Mediobanca), il presidente di Generali, Gabriele Galateri (che sabato sarà confermato in assemblea a Trieste e lascerà il cda di Banca Carige), Jonella Ligresti (dovrà decidere tra la presidenza Fonsai e il cda Mediobanca). Poi ci sonoi tre rappresentanti di Mediobanca nel cda Generali: i dirigenti Alberto Nagel e Francesco Saverio Vinci, l'azionista della merchant Vincent Bolloré. Confortata dai pareri legali degli studi Marchetti e Trimarchi, Mediobanca aveva valutato se non far dimettere i suoi manager, con l'argomento che il "controllo di fatto" su Generali (accertato dall'Antitrust a partire dal procedimento concorrenziale su Fonsai del 2002) avrebbe esentato le due società dalla nuova legge.Ma ragioni di opportunità politica, di coerenza - Mediobanca e il Leone hanno sempre contestato, anche in tribunale, le conclusioni del Garante - e infine la lettura delle linee interpretative, avrebbero convinto i manager a lasciare Trieste. La bozza, infatti, impone a chi invoca il controllo di fatto di «motivare le ragioni che hanno condotto a tale situazione», e adempiere ai relativi obblighi di comunicazione. Tale rimedio, per giunta, avrebbe potuto avere conseguenze negative per il patrimonio di Piazzetta Cuccia.Sembra quindi che Nagel e Vinci lasceranno il posto in Generali a due colleghi banchieri, e Bolloré dovrà scegliere tra Milano e Trieste. Come conseguenza delle scelte potrebbero anche ridursi le tre vicepresidenze di Generali, ora in capo a Nagel, al finanziere bretone e a Caltagirone.Document LAREP00020120421e84l0001m
"Io contro i vecchi marpioni Nagel e Pagliaro inadeguati"; Il caso Della Valle ancora all'attacco: non sono uno sfasciasalotti, ma basta con la finanza de' noantriANDREA GRECO   561 words20 April 2012La RepubblicaLAREPItalianGruppo Editoriale L´Espresso Spa   MILANO - L'ira di Diego Della Valle si sposta da Rcs a Mediobanca e al suo vertice. A giorni dall'uscita dell'imprenditore dal patto Rcs, in polemica con le modifiche di governance appoggiate dal suo maggiore socio bancario, il patron di Tod's in assemblea striglia la banca d'affari che è anche il forziere di Generali con il 14%.«Credo che Generali abbia manager di primissimo ordine e carte in regola per far bene - ha detto Della Valle -. Bisogna capire se Mediobanca è un freno al suo sviluppo o può in qualche modo aiutarla». La banca d'affari, un anno fa, ebbe un ruolo decisivo, in asse con Della Valle nella cacciata del presidente Cesare Geronzi da Trieste; ma la querelle Rcs sembra avere guastato l'alleanza. «Per come ho visto operare Mediobanca in questi anni la considero assolutamente un freno, quindi speriamo che anche lì i manager capiscano che la gestione delle aziende è cosa diversa da gestire una banca».Della Valle, che di Generali è solo consigliere (in quota Mediobanca), della merchant ha circa lo 0,5% fuori patto, con opzioni su un altro 1,5%. E proprio su Piazzetta Cuccia, in vista dell'assemblea di ottobre, sembra puntare la sua nuova campagna sensibilizzatrice. «Renato Pagliaro e Alberto Nagel (presidente e ad, ndr) ricoprono ruoli inadeguati alle loro esperienze. Non sono ancora pronti. Sono preoccupato come azionista, e come me la pensano molti altri azionisti. Bisogna che smettano di giocare in difesa e comincino ad avere delle belle idee da proporre al mercato». In effetti, il mercato qualche nuova idea potrebbe gradirla, dato che nel 2012 ha limato del 16,7% il valore di Mediobanca, e Generali è scesa ormai a 10 euro, attorno ai valori di carico dei tempi di Enrico Cuccia. «Come azionisti dobbiamo ben valutare se abbiamo gli uomini giusti a guidare Mediobanca. I mercati parlano chiaro, è importante capire presto qual è la missione della banca, cosa vorrà fare da grande. Spero che presto ci presentino dei piani, ci facciano capire cosa vogliono fare entro due-tre anni». Circa la sua filosofia pugnace, Della Valle ha aggiunto: «Da vent'anni in Comit, Generali, Rcs, ho sempre fatto la stessa cosa: tutte le volte che ho trovato un vecchio marpione che voleva comandare il mercato ho sempre detto che sono per il libero mercato e sto con gli azionisti e non con lui. È coerente».In serata Federico Ghizzoni, ad di Unicredit e primo socio Mediobanca con l'8,6%, ha difeso ma spronato il management: «Noi abbiamo un buon rapporto con Mediobanca e abbiamo fiducia nel management. Riguardo alle affermazioni di Della Valle, noi non abbiamo avuto discussioni. Credo che questo sia anche un incentivo a lavorare in qualche modo per il rilancio di Mediobanca». Il cda Unicredit ieri ha ringraziatoe salutato il presidente Dieter Rampl, che resterà vicepresidente in Piazzetta Cuccia in quota al primo socio. Non così Fabrizio Palenzona, vicepresidente Unicredit che per la norma sui doppi incarichi dovrebbe lasciare il cda Mediobanca entro il 26: «Direi senza esitare che, se viene confermata l'incompatibilità, lascerà», ha detto Ghizzoni, aggiungendo che Unicredit potrebbe sceglierne il sostituto nel suo consiglio del 10 maggio.Document LAREP00020120420e84k0001r
La norma sui doppi incarichi scuote la galassia Mediobanca; Il retroscenaANDREA GRECO   559 words19 April 2012La RepubblicaLAREPItalianGruppo Editoriale L´Espresso Spa   MILANO - Il nodo concorrenziale delle doppie poltrone nella finanza italiana è prossimo a sciogliersi. Dopo un ping pong di due mesi tra governo e authorities usciranno entro la settimana i regolamenti applicativi dell'art. 36 del Dl liberalizzazioni che vieta i doppi incarichi in finanza. Non è ancora chiaro se li firmeranno Bankitalia e Isvap (le due autorità vigilanti i soggetti coinvolti) o ci sarà anche l'imprimatur di Consob, Tesoro e Antitrust, perché non ci sarebbe ancora una formula pienamente condivisa.Comunque lo spirito della scarna legge che vieta a ogni «sindaco, consigliere o manager di vertice» di sedere in più di un'impresa «del credito, assicurativa e finanziaria» sarà disciplinato, salvo i casi di «rapporti di controllo» ai sensi della legge antitrust, come prevede la nuova norma.L'applicazione, si apprende, sarà ampia, anche intersecando cariche e settori merceologici diversi (vedi sopra). A quel punto resteranno pochi giorni al 26, data ultima per adeguarsi alla misura (molti l'hanno già fatto, tra cui Giovanni Bazoli, Carlo Pesenti, Francesco Gaetano Caltagirone).Tuttavia, sulla fattispecie più importante che riguarda la filiera Unicredit-Mediobanca-Generali, ancora non si è mosso nulla e non è detto che si muoverà. A monte sì, perché Fabrizio Palenzona, vice presidente Unicredit,è in concorrenza con la sua attività di consigliere della partecipata Mediobanca, cui si appresta a spedire la lettera di dimissioni dopo essere stato confermato nella lista per il cda di Piazza Cordusio. Più incerta la posizione dei manager di Mediobanca, Alberto Nagel e Francesco Saverio Vinci, oltre al loro azionista Vincent Bolloré, che sono anche nel consiglio della partecipata Generali.Secondo le vicine interpretazioni della legge, dovrebbero dimettersi da Trieste (o meno probabilmente da Piazzetta Cuccia) perché alcune attività bancarie e di gestione del Leone sono in concorrenza con quelle del suo primo socio. Questa è l'ipotesi "lineare", tanto più che Mediobanca avrebbe già preparato due dirigenti interni non considerati «di vertice» - le applicazioni della legge dovrebbero estendersi fino al direttore generale - per rimpiazzare Nagel e Vinci. Però Mediobanca potrebbe anche optare per l'opzione di scontro, che ruota attorno al "controllo di fatto" di Generali. Una nozione che l'Antitrust italiano ha già accertato in passato, nei procedimenti relativi alla scalata di Sai su Fondiaria (2002). Mediobanca, che di Generali ha il 14%, l'ha sempre respinta con forza, anche in sede legale: e il Tar diede ragione al garante, mentre il Consiglio di Stato assegnò la competenza all'Antitrust europeo. Quella battaglia tra garante e salotto buono ha lasciato diversi strascichi, il principale dei quali, dicono i maliziosi, è l'accanimento di Antonio Catricalà, ex presidente Antitrust ora passato al governo e fautore di una legge che nello spirito tutti giudicano sacrosanta, ma nella forma qualcuno dice un po' spiccia. Proprio lo status di controllo su Generali (o più prosaicamente, la volontà di non finire "cornuti e mazziati") sarebbe l'argomento difensivo dei due giuristi cui Mediobanca si affida, Marchetti e Trimarchi. Ma Nagel & C.decideranno solo all'ultimo se sia il caso di dimettersi da Generali o, meglio, di non rischiare una nuova diatriba istituzionale in una fase in cui la banca è esposta su alcuni delicati dossier. Primo fra tutti Unipol-Fonsai, che crea diversi grattacapi alla Mediobanca creditrice e regista dell'integrazione.Document LAREP00020120419e84j0001p
Unicredit, in cda Montezemolo e Caltagirone jr. Ecco i nomi dei 19 consiglieri. Vita presidente, Fois vicario. Entra anche Sassoli de' BianchiANDREA GRECO   448 words17 April 2012La RepubblicaLAREPItalianGruppo Editoriale L´Espresso Spa   MILANO - Unicredit presenta le liste dei candidati per il futuro cda, al voto dell'assemblea l'11 maggio. Tutto confermato, sia l'assetto a 19 del consiglio (era di 23 membri) ai nomi nuovi, a partire dal presidente designato Giuseppe Vita, che oggi guida Axel Springer, Allianz Italia, Banca Leonardo e Deutsche Bank (qui è onorario). Le ultime tre poltrone, peraltro, dovrebbero essere soggette alla legge contro i doppi incarichi, quindi da lasciare entro breve. Gli altri 18 futuri consiglieri, presentati dalla lista inoltrata dalle fondazioni Caritorino, Cariverona, Carimodena e Carimonte, sono: Khadem Abdualla Al Qubaisi (presidente del fondo primo azionista Aabar Investments); Luca Cordero di Montezemolo - che sempre dal fondo di Abu Dhabi sarebbe espresso, per via degli ottimi rapporti, gli investimenti e le sponsorizzazioni di Ferrari da lui presieduta; Alessandro Caltagirone, figlio dell'imprenditore romano che ha raccolto l'1% in aumento; Candido Fois, indicato di Cariverona (sarà vicepresidente vicario); il "nuovo" Lorenzo Sassoli de' Bianchi, presidente di Valsoia ed Upa; i confermati Manfred Bischoff, Vincenzo Calandra Buonaura, l'ad Federico Ghizzoni, Francesco Giacomin, Friedrich Kadrnoska, Luigi Maramotti (quindi atteso lasciare il cda di Credem, in ossequio alla norma contro i doppi incarichi), Antonio Maria Marocco, Fabrizio Palenzona (lascerà il cda di Mediobanca), Anthony Wyand.Quattro le donne, in aumento per allinearsi alle prossime misure sulle "quote rosa": oltre a Helga Jung (Allianz) la presidente degli industriali polacchi Henryka Bochniarz, economista e consulente in Polonia; le confermate Marianna Li Calzi (ente Bds) e Lucrezia Reichlin, quest'ultima in rappresentanza del mercato dopo che alcuni fondi hanno presentato una seconda lista con il suo nome. I due soci libici, la Banca centrale (2,5%) e il fondo sovrano Lia (circa 1,5%, tuttora congelato per le misure internazionali contro il regime di Gheddafi), come previsto restano fuori dal board, in cui finora sedeva l'ex governatore libico Farhat Bengdara. Dopo la caduta di Gheddafi, la nuova Libia sembra meno focalizzata su Piazza Cordusio: tramite la ricapitalizzazione i pacchetti sono scesi dal 7,5% al 4% complessivo, e non è da escludere che i libici scendano ancora: proprio ieri era in Italia Sheikh Hamad bin Khalifa Al Thani, emiro del Qatar, piccolo ma ricco paese mediorientale - grazie al gas - in procinto di rilevare la Costa Smeralda Holding, ma che ha lasciato adombrare una molteplicità di altri possibili investimenti nel Belpaese. Tra questi, una quota di Unicredit dai libici.Non ci sarebbe più il "premio governance", ma c'è più visibilità su piano strategico, assetto di vertice, e rilancio del business commerciale italiano della banca.Document LAREP00020120417e84h0001n
Il piano Salini per Impregilo al test della comunità finanziaria; Presentazione il 23 aprile, prima dell'assemblea del 3 maggio. Mediobanca studia gli scenari per Gavio Il casoSARA BENNEWITZ   503 words13 April 2012La RepubblicaLAREPItalianGruppo Editoriale L´Espresso Spa   MILANO - I risultati del gruppo Salini mostrano una crescita su tutta la linea, resta però il fatto che il gruppo romano ha dimensioni e redditività inferiori rispetto alla società con cui vorrebbero convolare a nozze. L'azienda guidata da Pietro Salini ha infatti rastrellato sul mercato il 25,3% di Impregilo e si appresta a presentare alla comunità finanziaria il piano di integrazione fra le sue attività con quelle del gruppo milanese, da cui nascerebbe il nuovo colosso italiano delle costruzioni. Intanto ieri Salini ha annunciato il bilancio consolidato del 2011, che si è chiuso con un fatturato in aumento del 27% a 1.426 milioni, mentre il margine lordo è salito solo del 2,7% a 173 milioni anche per il venir meno di alcune componenti straordinarie. L'incidenza del mol sui ricavi è pari al 12,6%, il risultato operativo è invece salito del 6,4% a 77 milioni (il 5,4% dei ricavi) mentre grazie ad altre voci non ricorrenti l'utile prima delle imposte è superiore a quello operativo e pari a 83,1 milioni, il 50% in più del risultato 2010. Nello stesso periodo la sola divisione costruzioni di Impregilo ha invece registrato ricavi pari 1.618 milioni, un margine lordo di circa 220 milioni (13,6% delle vendite) e un risultato operativo di 161,5 milioni (10% del fatturato) e quindi doppio rispetto a quello della società romana.A dire il vero però i dati non sono del tutto omogenei, perché le due aziende adottano diversi standard contabili ed entrambe hanno registrato fattori eccezionali, tali da alterare i risultati della gestione ordinaria. Più facile invece mettere a confronto il portafoglio ordini, che per Salini ammonta a 10,4 miliardi e per Impregilo 13 miliardi. Infine, analizzando la posizione finanziaria netta, a fine dicembre Salini aveva 34,3 milioni di cassa, nonostante l'investimento di 123 milioni per rilevare circa il 15% di Impregilo, partecipazione che nei primi mesi del 2012 è stata arrotondata al 25,3% e che dovrebbe salire ancora per arrivare al limite della soglia d'Opa. Impregilo ha invece chiuso il 2011 con 527 milioni d'indebitamento netto, cifra destinata a ridursi con l'incasso dei 375 milioni relativi all'inceneritore di Acerra.Venerdì prossimo sarà convocato un cda di Impregilo, che tra le altre cose dovrebbe esaminare il piano industriale "stand alone" studiato da McKinsey e Jp Morgan. E così Impregilo arriverebbe con qualche giorno di anticipo rispetto al piano elaborato da Kpmg e Bcg per Salini, che invece dovrebbe essere illustrato al mercato lunedì 23 aprile. Ma anche il gruppo Gavio, che attraverso Auto ToMi controlla il 29,9% di Impregilo, ha dato mandato a Mediobanca di studiare i possibili scenari. E nell'attesa di sapere chi guiderà in futuro Impregilo, ieri le azioni sono salite dell'1,7% con forti volumi.Document LAREP00020120413e84d0001u
Il "tedesco" Vita alla presidenza Unicredit; I soci votano all'unanimità: sette posti alle Fondazioni, due agli italiani e due agli arabiVITTORIA PULEDDA   537 words13 April 2012La RepubblicaLAREPItalianGruppo Editoriale L´Espresso Spa   MILANO - Giuseppe Vita è stato indicato presidente di Unicredit "a furor di popolo", con l'accordo di tutti i soci che contano di Unicredit, con il pieno gradimento delle Fondazioni, il plauso del presidente uscente Dieter Rampl («Una scelta eccellente») e l'apprezzamento dell'amministratore delegato, Federico Ghizzoni, che a quanto risulta ha avuto un ruolo importante nel convogliare su di lui il gradimento di tutti.Classe 1935, siciliano (come ha sottolineato con soddisfazione il presidente della Fondazione BdS, Giovanni Puglisi) sposato e con due figli, il presidente di Allianz Italia e di Banca Leonardo è stato scelto quindi all'unanimità tra la rosa di candidati (c'erano anche Gian Maria GrosPietro, Angelo Tantazzi e Massimo Tononi) per la presidenza di Unicredit e entrerà a far parte della lista di candidati al board della banca di Piazza Cordusio.Che, formalmente, sarà depositata lunedì 16 aprile e resa nota entro il 20.Dunque, fino ad allora, il pomeriggio di lunedì, ci sarà tempo per limare nei minimi particolari la lista, ma a parte il presidente, Vita, e il numero totale di consiglieri, 19 membri, l'accordo è ormai blindato anche dal punto di vista "quantitativo", nella ripartizione dei consiglieri espressi dalle varie categorie di azionisti Unicredit. Più incertezza, fino al momento della consegna delle lista, c'è invece sui nomi. L'intesa di massima prevede comunque che alle Fondazioni vadano complessivamente sette posti: due indicati da Torino (e qui ci sono certezze, che sono anche conferme: Antonio Maria Marocco e Fabrizio Palenzona), due posti andranno a CariMonte (tra cui potrebbe esserci ancora Vincenzo Calandra, presidente del comitato governance e grande tessitore della tela che ha portato all'indicazione unanime del nome del nuovo presidente) un membro del cda andrà alla Fondazione CariVerona (che perde un posto in consiglio, nel processo di dimagrimento che ha portato il cda di Unicredit da 23 a 19 membri, compresi presidente e amministratore delegato). In cambio a CariVerona dovrebbe spettare il vice-presidente vicario (i pronostici dei corridoi sono per l'avvocato veneziano Candido Fois). Anche le Fondazioni minori arretrano, ottenendo complessivamente due posti, ma a quanto pare l'accordo raggiunto prevede che i loro rappresentanti si alternino, a rotazione.Due consiglieri andranno ai soci italiani: un posto continuerebbe ad essere coperto da Luigi Maramotti (attualmente anche vicepresidente del Credem, carica che forse potrebbe lasciare ad un altro membro della famiglia) mentre per i nuovi azionisti privati le indiscrezioni indicano Alessandro Caltagirone.E ancora, due poltrone andranno al fondo Aabar (uno dei due rappresentanti viene indicato in Luca Cordero di Montezemolo) un consigliere andrà ad Allianz (anche in questo caso una conferma, Helga Jung) e quattro ai soci internazionali: in rappresentanza dei fondi dovrebbe essere confermato Anthony Wyand, poi ci sarà un rappresentante della componente tedesca, uno dell'Austriae uno della Polonia (in questo caso è attesa una donna, rappresentante dell'Unione degli industriali locale).Infine gli indipendenti. Anche in questo caso c'è un sacrificio, in termini numerici, perché da due rappresentanti i fondi comuni potranno esprimerne uno solo.Che sarà, salvo colpi di scena, ancora Lucrezia Reichlin.Document LAREP00020120413e84d0001t
Unicredit, corsa a quattro per la presidenza; Il comitato giovedì sceglierà tra Gros-Pietro, Vita, Tantazzi, Tononi. L'incognita PalenzonaVITTORIA PULEDDA   515 words10 April 2012La RepubblicaLAREPItalianGruppo Editoriale L´Espresso Spa   MILANO - Settimana decisiva per Unicredit. La concentrazione di pronostici infattiè quasi totale: i prossimi giorni saranno fondamentali per trovare il successore alla poltrona di Dieter Rampl e se proprio si vuole fare una scommessa, il nome verrà deciso giovedì 12, dopo il Comitato governance, anche se non è quella formalmente la sede ufficiale per questo genere di decisioni (il comitato esprime solo pareri consultivi). Tuttavia il poker di candidati è ormai fatto: Massimo Tononi, il manager indipendente selezionato da Egon Zehnder (la società di cacciatori di teste incaricata di svolgere la selezione per la poltronissima di Piazza Cordusio); ma anche Gian Maria Gros-Pietro, l'ex presidente dell'Iri e dell'Eni che attualmente ricopre la stessa carica in Atlantia e nel Credito Piemontese; insieme ad Angelo Tantazzi, ex presidente di Borsa Italiana e attualmente presidente di Prometeia e a Giuseppe Vita, presidente di sorveglianza del colosso editoriale tedesco Axel Springer, oltre che presidente di Allianz in Italia e da ultimo entrato anche nel cda di Rcs.Chi è vicino alla partita di piazza Cordusio si spinge anche un passetto più in là e pensa che in realtà i candidati più forti siano Vita e Gros-Pietro.Ovviamente, vale per Unicredit la regola generale, secondo cui chi entra Papa in un Concistoro spesso ne esce cardinale; come dire, fino a quando non è stata presa la decisione finale c'è spazio sempre per rimescolamenti di carte e outsider che si impongano a sorpresa: da questo punto di vista molti ritengono che Fabrizio Palenzona, vice presidente della banca, non possa essere considerato del tutto fuori dal novero delle possibilità (anche se altrettanti osservatori ritengono che sia stato sincero il suo proponimento di restare fuori dalla partita, non ritenendo che il clima intorno sia sufficientemente favorevole ad una sua discesa in campo).Gli addetti ai lavori comunque ritengono che a metà della prossima settimana verrà deciso il candidato alla presidenza di Unicredit, sotto i buoni auspici del vicepresidente di Piazza Cordusio, Vincenzo Calandra, cui le Fondazioni e gli altri azionisti hanno affidato il compito di guidare il processo di selezione del futuro presidente dell'istituto. Il giorno prima, l'11, si vedranno Fondazioni e forse anche gli altri azionisti di Unicredit, per limare gli ultimi dettagli. Non solo guardando al comitato governance del giorno dopo ma anche in vista della decisione più ampia sulle liste per il rinnovo del cda che verrà votato dal consiglio di amministrazione dell'11 maggio. Passaggio a sua volta non banale: si tratterà infatti di vedere chi, tra le Fondazioni, farà un passo indietro in termini di futuri posti in consiglio.Il deposito delle liste è fissato infatti per lunedì prossimo, il 16 aprile, e sarà anche quello il momento ultimo per decidere il presidente: non si trovasse un accordo per il 12, l'appuntamento successivo sarebbe appunto quelloe probabilmente in tal caso aumenterebbero le probabilità di veder emergere un nome diverso da quello incluso nella rosa attuale.© RIPRODUZIONE RISERVATADocument LAREP00020120410e84a0001jSearch Summary Text   DateIn the last 2 years   SourceLa Repubblica (Italian Language)   AuthorAll Authors   CompanyBanca Monte dei Paschi di Siena SpA Or UniCredit SpA Or Mediobanca SpA Or Intesa Sanpaolo SpA   SubjectAll Subjects   IndustryAll Industries   RegionAll Regions   LanguageAll Languages   Results Found607   Timestamp10 April 2014 2:07 PM   Page 13 of 13     © 2014 Factiva, Inc.  All rights reserved.  Page 1     © 2014 Factiva, Inc.  All rights reserved.